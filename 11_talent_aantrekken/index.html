<meta name="author" content="Lenny Brans">
<title>Talent aantrekken in Startups</title>
<link rel="stylesheet" href="https://dev-rent.github.io/mkt-blogs/static/css/style.css">
<link rel="stylesheet" href="https://dev-rent.github.io/mkt-blogs/static/css/blog_style.css">

<article>
  <section id="introduction">
    <p>In de zoektocht naar talent zuchten startups en scale-ups vaak over de haast paradoxale stelling: <strong class="cfo-tip">kwalitatief talent aantrekken met weinig financiële middelen</strong>. Managementconsultancybureau McKinsey sprak in '97 al over <em>The War for Talent</em>, een term die vele opinies en debatten vandaag nog steeds voedt. HR-bedrijven claimen talenttekorten bij 72% van de Belgische werkgevers en zetten tegelijkertijd enorm in op <em>Talent Matching</em> om de juiste persoon in het juiste team te krijgen. Het is echter niet verkeerd om meteen te bedenken dat deze diensten ook met een prijskaartje komen.</p>
    
    <p>In dit artikel bespreken we daarom <strong class="cfo-tip">enkele ideeën om een startup toch competitief te krijgen</strong> in de zoektocht naar talent. Met enkele uitgewerkte voorbeelden werpen we de schijnwerper op alternatieve mogelijkheden en benadrukken we het belang om jouw startup zichtbaar in de markt te plaatsen.</p>
  </section>
  
  <section id="key-takeaways">
    <h2 class="h2-blog">Key Takeaways</h2>
    <ul>
      <li>Creëer een sterke cultuur als fundament. Een helder en authentiek waardenkader trekt talent aan, verhoogt retentie en vormt de basis voor een transparant, competentiegericht loonsbeleid.</li>
      <li>Slimme verloning met maximale waarde. Door fiscaal doordachte voordelen, cafetariaplannen en warranten strategisch in te zetten, kan een startup competitief verlonen zonder disproportionele kosten.</li>
      <li>Meer verantwoordelijkheid, betere afstemming: Moderne systemen werken alleen wanneer werknemers actief mee vormgeven. Consequente communicatie en participatie verhogen werkgeluk, motivatie en langetermijnbinding.</li>
    </ul>
  </section>

  <section id="bedrijfscultuur">
    <h2 class="h2-blog">Creëer een ecosysteem</h2>
    <p>In een <a href="https://youtu.be/Kb-9JYT__f4?si=RAtBNJLID6pUTtho" rel="noopener">zelf uitgebracht interview</a> bespreekt Pieter Zwart, co-founder van Coolblue, zijn kijk op wat een bedrijfscultuur is en diens impact op een bedrijf. Volgens hem <strong class="cfo-tip">vloeit jouw cultuur voort uit het goed omzetten van jouw waarden, visie en missie</strong>. Bovendien helpt ze potentieel talent een beeld te vormen van jouw bedrijf en helpt ze bij talloze kleinere en grotere toekomstige beslissingen in de groei van je bedrijf.</p>

    <p>Laat slogans en holle managementtaal achterwege, maar beantwoord waarom de founder(s) het bedrijf in de eerste plaats oprichtten. Schuw niet om vanuit de filantropische ooghoek te kijken naar de verbetering die jouw bedrijf zal brengen en inspireer toekomstige werknemers om ware supporters te worden van jouw missie.</p>

    <p>Het belang van een <strong class="cfo-tip">goede bedrijfscultuur heeft een onmeetbare waarde</strong>, maar zal desondanks een grote financiële impact hebben op het reilen en zeilen van je bedrijf, op de retentiegraad van je werknemers en de algemene efficiëntie waarmee dagelijkse taken worden uitgevoerd. De beste werknemer is steeds een tevreden werknemer.</p>

    <p>De uitdaging zit in het vormgeven van dit organische begrip, en zal continue verfijning nodig hebben. Eens de bedrijfscultuur zijn (ruwe) vorm gekregen heeft, kan ze omgezet worden in een solide personeelsbeleid dat bijvoorbeeld meer meet op skillset en volgens de benodigde competenties dan enkel op senioriteit. Per behaalde mijlpaal wordt vervolgens de equivalente verloning gekoppeld.</p>

    <div>
      <figure>
        <img src="https://cforent.com/wp-content/uploads/2025/12/mockup_loonschalen.png" alt="illustratief voorbeeld van loonschalen op basis van expertise en senioriteit.">
        <figcaption style="font-size: small;">Figuur 1: Illustratief voorbeeld van transparante loonschalen.</figcaption>
      </figure>
    </div>
    <br>
    <p>Met dit voorbeeld van loonsbeleid is het voor het hele team, toekomstig en bestaand, meteen duidelijk wat ze kunnen verwezenlijken door met jouw bedrijf samen te werken. Het zet <strong class="cfo-tip">transparantie in de kijker</strong> en wakkert de motivatie aan om zichzelf te verbeteren en het is duidelijk meetbaar door competenties of mijlpalen. Deze structuur helpt teamleden zichzelf te evalueren wanneer ze groeien in jouw bedrijf.</p>
  </section>

  <section id="voordelenplan">
    <h2 class="h2-blog">Voordelenplan</h2>
    <p>Verloning voor werk is een gevoelskwestie: <strong class="cfo-tip">vinden werknemers dat ze voldoende verloond worden voor het werk dat ze leveren?</strong> Het is een denkoefening waarin we het personeelsbudget proberen te maximaliseren om zoveel mogelijk teamleden een goed gevoel na te laten.</p>

    <p>In België bestaat er een brede waaier aan mogelijkheden om het salarispakket flexibel te maken. Daarin onderscheiden we kwantitatieve en kwalitatieve verloning, die met de opkomst van het cafetariaplan onvermijdelijk met elkaar verbonden zijn.</p>

    <h3 class="h3-blog" id="cafetariaplan">Cafetariaplan</h3>
    <p>De term is voornamelijk toepasbaar in loonsbeleid en omvat <em>een reeks extralegale voordelen die als bedoeling hebben om meer waarde te creëren voor de werknemer in vergelijking met gewoon loon</em>. De meest gekende zijn:</p>
    <ul>
      <li><em>Mobiliteitsbudget</em>: is afgeleid van <em>het recht op een bedrijfswagen</em> en een verworven recht. Het laat toe dat de werknemer zijn eigen mobiliteit regelt, in brede zin van het woord. Voor werknemers die minder dan 10 km van hun werkplaats wonen, mag dit budget ook <strong class="cfo-tip">besteed worden aan huurgeld of interesten en kapitaalsaflossingen voor huisvesting</strong>. Verder vallen fiets(leasing), openbaar vervoer en elektrische wagens onder de mogelijkheden.</li>

      <li><em>Pensioensparen</em>: niet te verwarren met groepsverzekering (pijler 2). De werknemer bewijst eerst zijn bijdrage van het jaar voordien. Door de vrijstelling van RSZ voor de werknemer en de lagere bijdrage van de werkgever krijgt die eerste ongeveer de helft terug en wint daarmee ongeveer €150 i.t.t. een reguliere uitbetaling, bovenop het voordeel dat hij al ontving in de personenbelasting.</li>
      <figure>
        <img src="https://payflip.be/assets/Blog/_fit/9975/individueel-pensioensparen-cafetariaplan.webp" alt="rekenvoorbeeld pensioensparen in cafetariaplan">
        <figcaption style="font-size: small;">bron: payflip, link onderaan</figcaption>
      </figure>

      <li><em>Consumentengoederen of diensten</em>: retailers gaan graag in zee met bedrijven om hun webshops of diensten beschikbaar te stellen aan werknemers zodat deze voordelig kunnen consumeren. Het productaanbod staat dan vaak in functie van telecomapparatuur en bijhorende accessoires, of welzijnsdiensten zoals sportabonnementen of sauna’s.</li>
    </ul>
    <blockquote>
      <p><strong class="cfo-tip">CFOrent Tip</strong>:<strong> de verborgen kost.</strong></p>
      <p>Het cafetariaplan biedt talloze flexibele mogelijkheden om werknemers te belonen. Maar het is belangrijk na te denken over wat je ook werkelijk kán aanbieden.</p>
      <p>Bedrijfswagens hebben parking nodig, sportieve werknemers zien graag douches en omkleedruimtes, batterijgevoede producten dienen opgeladen te worden. Elk aanbod heeft zijn eigen resem aan bijhorende zaken die direct of indirect het bedrijf beïnvloeden en mogelijk toekomstige complicaties meebrengen.</p>
      <p>Het is dus aangeraden aan startups om (i) het aanbod te beperken tot een selectie die past bij de gezochte profielen en (ii) werknemers te betrekken bij de keuze van aangeboden opties maar ook duidelijk te informeren waarom sommige voordelen niet gekozen worden.</p>
    </blockquote>

    <p>Ondanks de vele mogelijkheden om loon om te zetten in waarde, blijven er toch steeds individuen die liever geld op hun rekening zien verschijnen.</p>

    <h3 class="h3-blog" id="bonussen-en-warranten">Bonussen en warranten</h3>
    
    <p>In wezen hebben we het over teamleden die liever liquide middelen of financiële investeringen zien dan consumentengoederen. Ze hebben geen behoefte aan extra apparatuur of zijn al <em>overbevoordeeld</em> door bijvoorbeeld een tweeverdienersstructuur.</p>

    <p>De basis in bonussen zijn de <em>niet-recurrente bonus (CAO 90)</em> en de <em>winstpremie</em>. Beide zijn geen verworven rechten en kunnen bijgevolg gekoppeld worden aan het succes van de onderneming zelf. Desondanks verhogen beide toch de administratieve druk en blijven ze onderworpen aan een eerder streng belastingregime.</p>

    <p>Warranten bieden daarin een oplossing. Alle vooropgesomde voordelen zijn budgetneutraal, m.a.w. de voordelen vergen een inspanning van het bedrijf om de werknemer beter te begoeden in de veronderstelling de retentiegraad te verlagen maar drukken geen kosten. <strong class="cfo-tip">Warranten verlagen wel de personeelskost</strong> en zijn bovendien, onder voorwaarden, niet onderworpen aan RSZ.</p>

    <p>Een warrant belooft de houder ervan een waarde (of financieel instrument) te kunnen aankopen tegen vooraf bepaalde prijs. Inzake verloning spreken we normaal gezien over eerder veilige financiële instrumenten. De warrant kan bijvoorbeeld recht geven op de aankoop van aandelen van het bedrijf, of in fondsen die het bedrijf beheert.</p>
    
    <p>Via een externe aanbieder, kunnen de warranten ook recht geven op de aankoop van participatie in Exchange-Traded Funds (ETF’s) of grotere markten zoals BEL20, S&P500 en soortgelijke. Op deze manier kunnen werknemers op een begeleide manier investeren. De keuze van de warrant kiest het bedrijf zelf uit het aanbod van de aanbieder.</p>

    <blockquote>
      <p><strong class="cfo-tip">CFOrent Insight</strong>: <strong>Warranten flexibel inzetten.</strong></p>

      <p>Het RSZ-voordeel van warranten kent enkele spelregels:</p>

      <ul>
        <li>De totale waarde mag niet meer dan 20% van de verloning zijn. Bijgevolg is het werkgeversvoordeel dus ook beperkt.</li>
        <li>Ze worden belast volgens de schalen van de bijzondere RSZ-bijdragen die al gauw boven de 40% komen tot een maximum van 53,50%, maar kunnen verlichting geven voor lagere lonen ten opzichte van traditionele uitbetaling van een eindejaarspremie of meer cash aan de ontvanger omwille van de speciale voorwaarden.</li>
      </ul>

      <p>De structuur van warranten is geen rigide structuur en kan, als daar voldoende draagvlak voor is, ook flexibel ingezet worden door bijvoorbeeld het aanbod te vergroten of individueel te belonen. Het grote voordeel van het warrantenplan is dat ze onmiddellijk in verloning kunnen omgezet worden na uitkering. Echter kan de werknemer ervoor kiezen het onderliggende financiële instrument bij te houden maar wordt dan zelf verantwoordelijk voor alle bijkomende risico’s en verplichtingen.</p>
    </blockquote>

    <p>Een rekenvoorbeeld:</p>

    <figure>
      <img src="https://cforent.com/wp-content/uploads/2025/12/warranten.png" alt="rekenvoorbeeld warrantenplan">
      <figcaption style="font-size: small;">Rekenvoorbeeld: warrantenplan Bluetrees</figcaption>
    </figure>

    <p>In het rekenvoorbeeld zien we dat door de vrijstelling van RSZ-bijdragen, het volledige premiebedrag meteen aan de werkgever kan worden doorgegeven. Die laatste is daar wel bedrijfsvoorheffing op verschuldigd maar eindigt netto met meer dan een traditionele CAO bonus. Wel dient de werkgever voldoende RSZ-bijdragen te besparen om de kosten van het plan te overstijgen.</p>
  </section>

  <section id="employee-stock-option-plan">
    <h3 class="h3-blog">Employee Stock Option Plan</h3>
    <p>Het is dus perfect mogelijk om warranten te koppelen aan een Employee Stock Option Plan (ESOP). De voorwaarden voor dit plan worden bepaald door het bedrijf maar vertonen typisch de volgende eigenschappen:</p>
    
    <ul>
      <li>een vestingsperiode gekoppeld aan senioriteit</li>
      <li>KPI’s voor een individu, team of bedrijf</li>
      <li>een minimale duurtijd van tewerkstelling</li>
    </ul>

    <p>Het uitgangspunt voor een ESOP is dat teamleden meedragen in de successen van jouw onderneming. Daarbovenop zorgen de vestingsperiode en minimale duurtijd voor een betere kennisretentie.</p>

    <p>Teamleden die aandelen bezitten profiteren door verkoop, waardestijging of bij kapitaalrondes. Het bedrijf dient hiervoor wel aandelen beschikbaar te maken voor teamleden en dient daarbij de dilutie in het oog te houden. De flexibiliteit van het ESOP maakt echter dat ook individueel belonen binnen de mogelijkheden zit.</p>
  </section>

  <section id="verbreek-oude-denkpatronen">
    <h2 class="h2-blog">Verbreek oude denkpatronen</h2>
    <p>Het staat al lang in de sterren geschreven dat traditionele bedrijfsvoering zoals twintig jaar geleden vandaag niet meer werkt. Eén voor één worden bestaande structuren tegen het licht gehouden en zoekt men naar een modernere kijk.</p>

    <p>Doorheen dit artikel zit een steeds wederkerend patroon in de vernieuwende kijk op bedrijfsvoering: <strong class="cfo-tip">meer verantwoordelijkheid die door de werknemer wordt gedragen</strong>. Of het nu gaat over doorgroeimogelijkheden gebaseerd op kwaliteit, een cafetariaplan om zelf (deels) te kiezen in verloning of deze vernieuwende aanpak van <a href="https://www.tijd.be/netto/analyse/werk/onbeperkte-vakantie-een-goed-idee-of-zijn-er-betere-alternatieven/10600699.html" rel="noopener">onbeperkte verlofdagen</a>, alle goed uitgewerkte voorbeelden van deze ideeën impliceren dat werknemers zelf ook hun beste beentje dienen voor te zetten om hiervan te genieten. Zo krijgt de werknemer meer invloed op de balans tussen werk en privé.</p>
    
    <p>De lectuur schrijft nog steeds over onderwerpen zoals <a href="https://www.jobat.be/nl/art/leiderschap-en-waardering-vaak-ondermaats-op-belgische-werkvloer" rel="noopener">ontwikkeling door de werkgever</a>, <a href="https://www.jobat.be/nl/art/leiderschap-en-waardering-vaak-ondermaats-op-belgische-werkvloer" rel="noopener">ondermaatse waardering</a> of <a href="https://www.mensura.be/nl/expertise/wat-is-werkgeluk-voor-werknemers" rel="noopener">werkgeluk van werknemers</a>. Deze perspectieven mogen kritisch bekeken worden maar ze duiden wel steeds terug op eenzelfde rode draad: het belang van communicatie tussen het bedrijf en het team.</p>

    <h3 class="h3-blog">En hoe doen we dat?</h3>
    <p>De <a href="https://www.indeed.com/career-advice/career-development/taking-care-of-your-employees" rel="noopener">begrippen</a> om dit te realiseren kennen we allemaal: work-life balance, persoonlijke ontwikkeling, flexibiliteit, enzovoort. Maar het is de nuance van de definitie die het verschil maakt. Communicatie is daarbij onmisbaar. Founders, managers en teamleads dienen zicht te hebben op de perceptie van hun collega’s.</p>
    
    <p>Voor dit gigantische werk hoeven ze niet fulltime een luisterend oor te bieden aan het hele team, want ook hier staat de technologie niet stil. Wat niet opgelost geraakt met een simpele <em>Google Forms</em>, kan beter onderzocht worden met services zoals <a href="https://lattice.com/" rel="noopener">Lattice</a> of <a href="https://www.leapsome.com/product/engagement-survey-software" rel="noopener">Leapsome</a>. Deze tools zetten enorm in op dienstverlening om de noden van het team beter op te volgen en te begrijpen.</p>

    <p>Naast communicatie speelt ook ontwikkeling in op de ambitie en het geluksgevoel van het individu. Voorzie een budget voor elk teamlid waarmee ze zichzelf kunnen ontwikkelen en meteen meer kennis in het bedrijf brengen. De witte raaf is helaas nergens te vinden, maar bespreek de doorgroeimogelijkheden gerust eens tijdens een sollicitatiegesprek en ga daarover in gesprek. De werkelijk ambitieuze of geëngageerde personen zullen zich daarin veel beter onderscheiden.</p>

    <p>Bereid je ook voor, het zal wel eens misgaan. Iets wat twee jaar geleden relevant was, is dat vandaag niet meer. En misbruik doet zich voor in elk systeem. En je kan niet iedereen tevreden stellen. Maar dat is een onvermijdelijke stap die jouw startup zal nemen in de groei naar een succesvol bedrijf.</p>
  </section>

  <section id="cforent-tips">
    <h2 class="h2-blog">CFOrent Tips</h2>
    <p>Gezien de grote variëteit die optreedt bij het succesvol aantrekken van talent is er geen <em>one-size-fits-all</em>-oplossing. Echter zijn er als startup toch goede en minder goede keuzes om te maken.</p>

    <ul>
      <li><em>Geef voorkeur aan fiscaal interessante voordelen:</em> als startup kan elke cent tellen. Balanceer daarbij de kost/waarde-verhouding voor de werknemer maar ook de (in)directe kost of last voor het bedrijf.</li>

      <li><em>Overcompenseer niet:</em> het is eenvoudig om te veel voordelen aan te bieden die een grote last worden voor het bedrijf. Interactie met het bestaande team en stemmingen helpen bij beslissingen. Balanceer daarbij de diversiteit van het team en het aanbod. Niet iedereen wil een fiets; welke keuzes blijven er dan over?</li>

      <li><em>Verhoog participatie:</em> op het einde van de dag wil iedereen met een goed gevoel gaan slapen. Bedrijfsbeheer, en in het bijzonder rond personeel, blijft een organisch begrip met een constante evolutie. Persoonlijke ontwikkeling, waardering of extra verantwoordelijkheid, ondersteund door adequate opvolging, zorgen ervoor dat jouw team zich gesteund voelt en vrijwillig onderdeel wil zijn van jouw ecosysteem.</li>
      
      <li><em>Laat je overtuigen:</em> aan elke dienst hangt een provider met een salesteam. Maak een beperkte selectie van providers en laat hen de verkoop doen. Vraag hierbij zoveel mogelijk rekenvoorbeelden. En is het team niet overtuigd, zoek dan verder. Het implementeren van voordelen is een beslissing met langdurige gevolgen.</li>

      <li><em>Toets het kader aan de bedrijfsnormen en waarden:</em> de beschikbare voordelen zijn beperkt maar het omringende kader is dat niet. Welke tools of richtlijnen zijn er wanneer de interesse in voordelen verandert? Welke elementen zoekt jouw team in zijn werkgever? En passen deze binnen de bedrijfscultuur?</li>
    </ul>
  </section>

  <section id="conclusie">
    <h2 class="h2-blog">Conclusie</h2>
    <p>Het aanwerven van talent is een fluïde, onafgebakende discipline die onherroepelijk eindigt in compromissen. Vanuit de financiële kant zien we al snel een streep door de rekening maar de Return On Invest kan ervoor zorgen dat jouw bedrijf niet meer zonder kan.</p> 
    
    <p>Grijp daarvoor de juiste tools vast, houd frequent korte maar krachtige communicatiemomenten en daag vooral de huidige structuren van jouw eigen bedrijfeenheid uit, één voor één, en zoek samen naar verbetering.</p>

    <p>Schep een duidelijk kader rond verloning, participatie en inspraak. Een duidelijke filosofie wordt gedragen door het ganse team.</p>

    <p>Vanuit financiële oogpunt biedt CFOrent de ideale ondersteuning voor startups en scale-ups om het kader omtrent loonsbeleid te schetsen en de impact van voordelen te evalueren. Met een langetermijnvisie beoordelen we niet enkel wat vandaag felbegeerd is maar kijken we naar de langdurige impact van zulke keuzes. Aarzel daarom niet ons te <a href="https://cforent.com/contact/" rel="noopener">contacteren</a> en <em>let us take finance off your mind</em>.</p>
  </section>
  
  <div style="height: 30px;"></div>
  <section id="sources">
    <h3 class="h3-blog">Sources</h3>
    <ul>
      <li>
        <a href="https://www.google.com/url?sa=t&source=web&rct=j&opi=89978449&url=https://www.researchgate.net/publication/284689712_The_War_for_Talent&ved=2ahUKEwjVjL61kP6QAxW5UKQEHa5kPR4QFnoECAwQAQ&usg=AOvVaw2w-LM-osC8-Jd0iFZzRNjn" rel="noopener">McKinsey</a>, <em>The McKinsey Quarterly 1998 Number 3 47. Geraadpleegd op 30-10-2025.</em>
      </li>
      <li>
        <a href="https://manpowergroup.be/nl/2025/01/22/talenttekorten-72-van-de-belgische-werkgevers-ondervindt-moeilijkheden-bij-het-invullen-van-vacatures/" rel="noopener">Manpower</a>, <em>artikel: 72% van de Belgische werkgevers ondervindt moeilijkheden bij het invullen van vacatures. Geraadpleegd op 13-10-2025.</em>
      </li>
      <li>
        <a href="https://youtu.be/Kb-9JYT__f4?si=RAtBNJLID6pUTtho" rel="noopener">Pieter Zwart</a>, <em>YouTube: Pieterpraat - Hoe ontstaat een bedrijfscultuur. Geraadpleegd op 30-10-2025.</em>
      </li>
      <li>
        <a href="https://mobiliteitsbudget.be/nl/1-wat-zijn-de-basisprincipes-van-het-mobiliteitsbudget" rel="noopener">Federale Overheid</a>, <em>artikel: wat zijn de basisprincipes van het mobiliteitsbudget. Geraadpleegd op 12-11-2025.</em>
      </li>
      <li>
        <a href="https://payflip.be/nl/blog/kan-mijn-individueel-pensioensparen-terugbetaald-worden-in-het-cafetariaplan" rel="noopener">Payflip</a>, <em>blog: kan mijn pensioensparen terugbetaald worden in het cafetariaplan? Geraadpleegd op 12-11-2025.</em>
      </li>
      <li>
        <a href="https://www.tijd.be/netto/analyse/belastingen/wat-houdt-u-netto-over-van-een-bonus/10395098.html" rel="noopener">De Tijd</a>, <em>artikel: wat houdt u netto over van een bonus? Geraadpleegd op 14-11-2025.</em>
      </li>
      <li>
        <a href="https://www.vlaio.be/nl/subsidies-financiering/subsidiedatabank/gunstige-verloning-loonbonus-winstpremie-en-andere" rel="noopener">Vlaio</a>, <em>artikel: gunstige verloning loonbonus, winstpremie en andere. Geraadpleegd op 18-11-2025.</em>
      </li>
      <li>
        <a href="https://pointhr.be/alternatieve-verloning/loonkost-verlagen-via-loonruil-wat-zijn-de-mogelijkheden/" rel="noopener">Point HR</a>, <em>blog: loonkost verlagen via loonruil: wat zijn de mogelijkheden? Geraadpleegd op 12-11-2025.</em>
      </li>
      <li>
        <a href="https://www.tijd.be/netto/analyse/werk/onbeperkte-vakantie-een-goed-idee-of-zijn-er-betere-alternatieven/10600699.html" rel="noopener">De Tijd</a>, <em>artikel: onbeperkte vakantie: een goed idee of zijn er betere alternatieven? Geraadpleegd 30-10-2025.</em>
      </li>
    </ul>
  </section>
</article>